2025-06-13 12:28

Tags : [[Eugenio Montale]]

# Non recidere,forbice,quel volto

_**Non recidere, forbice, quel volto**_ è una poesia di [Eugenio Montale](https://it.wikipedia.org/wiki/Eugenio_Montale "Eugenio Montale") del [1937](https://it.wikipedia.org/wiki/1939 "1939") e fa parte della raccolta [Le occasioni](https://it.wikipedia.org/wiki/Le_occasioni "Le occasioni") (nella sezione dei _Mottetti_). La _forbice_ è un [correlativo oggettivo](https://it.wikipedia.org/wiki/Correlativo_oggettivo "Correlativo oggettivo") del tempo inesorabile, che il poeta implora di non cancellare dalla sua memoria il ricordo di un volto, probabilmente quello dell'amata (i _Mottetti_ parlano soprattutto di una donna).

*«Non recidere, forbice, quel volto,  
solo nella memoria che si sfolla,  
non far del grande suo viso in ascolto  
la mia nebbia di sempre  
  
un freddo cala… duro il colpo svetta.  
e l’acacia ferita da sé scrolla  
il guscio di cicala  
nella prima belletta di Novembre.»*

## Il testo
Il testo inizia, nella prima quartina, con un imperativo negativo, una "formula deprecativa" per invitare la forbice-tempo a non cancellare (recidendolo, come se le cesoie da giardiniere tagliassero una fotografia per eliminarne una parte) il volto più caro, distruggendo l'unico ricordo netto nella _nebbia_ della memoria confusa e labile del poeta (labile per tutte le altre cose _di sempre_). Il volto della persona è _in ascolto_, come se si aspettasse e temesse il momento della fine del suo ricordo; è _grande_ per la sua importanza interiore, e perché si distingue nettamente da tutti gli altri.  
L'immagine successiva, descrittiva, della seconda quartina, è del colpo secco della forbice-accetta nel tagliare il ramo dell'acacia ferita, che a sua volta lascia cadere un guscio di cicala nella fanghiglia autunnale appena formata dalla pioggia: è un'immagine dolorosa, di abbandono-annientamento del ricordo (il guscio di cicala) giù nel fango del "nulla" quotidiano, in un'atmosfera ormai gelida per il sopravvenuto _freddo_ di novembre (_Un freddo cala..._), il freddo propizio alla ormai prossima dimenticanza di una persona che era cara. _Belletta_ (fanghiglia) è un termine [dantesco](https://it.wikipedia.org/wiki/Dante "Dante") e dannunziano, che suscita un senso di morte e di staticità.
## References

- [[Le Occasioni]]